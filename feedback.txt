Beste Daan,

Ter voorbereiding van het komende examenmoment in januari heb ik alle nodige opdrachten voor dit vak voltooid. Ik heb hier veel uit bijgeleerd, waarvoor dank. Hoewel niet alles vlekkeloos is verlopen, was het ook een leuk en uitdagend project. Het is duidelijk dat er veel tijd en moeite in de cursus is gekropen.

Toch had ik nog enkele bemerkingen die misschien uw aandacht verdienen. Elk onderdeel van de challenges was goed opgebouwd, met een duidelijke inleiding gevolgd door uitdagingen die progressief moeilijker werden. Wel is het enkele keren voorgevallen dat ik er zeker van was dat mijn antwoord correct was, maar dat het toch niet lukte om de test te laten slagen. Mogelijk lag dit aan de structuur van mijn antwoord of aan de volgorde van namen (bijvoorbeeld eerst voornaam en daarna achternaam, al dan niet met tussennaam).

Daarnaast waren sommige challenges vrij moeilijk. Ik hou zeker wel van een uitdaging en geef niet snel op, maar bij enkele opdrachten zou een hint zeker welkom zijn geweest. Eventueel zou het ook nuttig zijn als de tests een indicatie kunnen geven welk deel van het antwoord fout of onvolledig is, in plaats van enkel juist of fout. Ik begrijp echter dat dit technisch complex en tijdsintensief kan zijn. Dat daarom niet alle challenges opgelost moesten worden, vond ik dan ook een goede oplossing.

Wat betreft het grote project: ook dit was zeer leerrijk. Dat het een game-gerelateerde opdracht was vond ik een grote meerwaarde. Ik ben altijd een gamer geweest en heb me dan ook vaak afgevraagd hoe games fundamenteel werken. Deze opdracht heeft mij hier veel inzicht in gegeven. Ook de vrijheid om zelf gelijk wat aan toe te voegen vond ik positief. Dit liet me toe te focussen op aspecten die mij het meest interesseerden, wat motiverend was. Mijn enige opmerking hierbij is dat er in het "Aan-de-slag" document enkele spellingsfouten en ontbrekende leestekens staan. Dit maakte de inhoud echter niet onduidelijk.

Ik hoop dat u iets heeft aan deze feedback. Mocht er iets niet duidelijk zijn, dan licht ik dit graag verder toe.

Met vriendelijke groet
Pieter Theys
