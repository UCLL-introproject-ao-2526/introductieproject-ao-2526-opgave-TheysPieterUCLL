Reflectie bij video.
https://www.youtube.com/watch?v=oHf1vD5_b5I


De presentatie begint met de twee sprekers die zichzelf introduceren. Deviant Ollam is een penetratietester en Howard Payne werkt als liftconsultant en -inspecteur. Ze openen met een duidelijke waarschuwing: probeer de handelingen die zij demonstreren niet zelf uit. Misbruik van deze informatie kan ernstige gevolgen hebben.

Vervolgens geven ze een introductie over liften. Ze bespreken de verschillende soorten liften die er zijn, hun geschiedenis, veiligheid en evolutie. Daarna gaan ze dieper in op de verschillende modi die een lift kan hebben, aangepast aan de situatie en de plaats waar de lift zich bevindt. Zo zijn er aangepaste modi die gebruikt kunnen worden door bijvoorbeeld brandweermannen in geval van noodsituaties, of door techniekers voor het uitvoeren van onderhoud. Ook kunnen bepaalde gebruikers meer privileges krijgen, zoals een hogere prioriteit bij wie eerst bediend wordt. CEO’s of artsen kunnen zo eerder bediend worden dan andere gebruikers en ervoor zorgen dat de lift nergens anders stopt om andere passagiers binnen te laten.

Zo komen ze tot het hoofdonderwerp van de presentatie: hoe al deze factoren een beveiligingsrisico vormen als een lift deel uitmaakt van de veiligheidsinfrastructuur. Aan de hand van persoonlijke anekdotes leggen ze uit hoe elk deel van de liftinfrastructuur misbruikt kan worden door iemand met het juiste gereedschap en de nodige knowhow. De sleutels en sloten voor het bedienen van een lift zijn vrij gemakkelijk te vinden op het internet. De controlepanelen van de lift zijn vaak toegankelijk met standaardgereedschap via de binnenkant. Het personeel weet ook vaak weinig tot niets over de werking van de liften en wie toegang mag hebben tot de infrastructuur. Dit zijn enkele voorbeelden die worden besproken om duidelijk te maken dat de veiligheidsmaatregelen van vele liften niet aangepast zijn aan een tijd waarin zowat alle informatie op het internet gevonden kan worden.
Ze eindigen hun presentatie met nog enkele tips over hoe de beveiliging van een lift verbeterd kan worden en over wat je kunt doen mocht je zelf ooit vast komen te zitten in een lift.



Ik ben altijd gefascineerd geweest door hoe dingen werken en de “alternatieve” manieren waarop ze gebruikt kunnen worden. Bij het lezen van de titel van de video was ik dan ook onmiddellijk geïnteresseerd. De presentatie stelde me dan ook zeker niet teleur. Ze brachten het onderwerp op een heel informele en duidelijke manier, en dit alles zonder zich te veel te laten afleiden door de onderbrekingen van de organisatoren. Ze wisten goed wat het publiek wilde horen en pasten hun tempo hieraan aan. Ze hielden de achtergrondinformatie bondig en maakten hun punt duidelijk met voorbeelden uit hun ervaringen, vaak met een komische noot.

Het is duidelijk dat de presentatoren graag doen wat ze doen. Ze maken op een entertainende manier duidelijk wat de gevaren zijn van het vertrouwen op liften als deel van de beveiliging.








